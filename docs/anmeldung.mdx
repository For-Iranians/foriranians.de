# ثبت آدرس

برای اقامت بیشتر از سه ماه در آلمان، باید آدرس مشخصی داشته باشید و در اداره شهروندی (Bürgeramt) شهر مربوطه ثبت کنید.
با ثبت آدرس، گواهی ثبت‌نام که به Anmeldebescheinigung معروف است دریافت می‌کنید. این مدرک را برای مواردی از جمله باز کردن حساب بانکی، استخدام و گرفتن اقامت دائم نیاز خواهید داشت.
هم‌چنین پس از ثبت‌نام، کد مالیاتی (steuerliche Identifikationsnummer) شما صادر شده و پس از چند روز به آدرس شما ارسال خواهد شد.
در صورتی که آدرس خود را در زمان مقرر ثبت نکنید یا آدرس اشتباهی را ثبت کنید، ممکن است تا ۱۰۰۰ یورو جریمه شوید.

### نحوه ثبت‌نام

اگر برای اولین‌بار وارد آلمان می‌شود یا به تازگی آدرس خود را در آلمان تغییر داده‌اید، ۱۴ روز فرصت خواهید داشت تا آدرس خود را ثبت کنید.

#### قرار ملاقات

برای ثبت آدرس، ابتدا باید قرار ملاقات بگیرید. در شهرهای مختلف ممکن است ادارات مختلف با اسامی مختلفی بدین منظور وجود داشته باشند. برای پیدا کردن اداره شهر خودتان کافی است، عبارت 
«Anmeldung einer Wohnung»
را به همراه اسم شهر خود جستجو نمایید. هم‌چنین می‌توانید با شماره ۱۱۵ تماس بگیرید. توجه داشته باشید که ممکن است پاسخگوی تلفن، به انگلیسی مسلط نباشد.

#### مدارک مورد نیاز

##### ۱. تاییدیه اقامت یا Wohnungsgeberbestätigung

این مدرک در واقع تاییدیه اقامت شما در آدرس مشخص‌شده است. این تاییدیه را باید از مالک خانه بگیرید.
هم‌چنین در صورت اجازه مالک خانه، مستاجر اصلی می‌توانند برای ساکنین دیگر این تاییدیه را امضا کند.

##### ۲. فرم مربوط به ثبت آدرس

این فرم را می‌توانید از سایت اداره شهروندی شهر خود دانلود و پر کنید. هم‌چنین امکان پرکردن حضوری در روز ملاقات وجود دارد.

##### ۳. مدرک شناسایی

اصل پاسپورت و ویزای خود را به همراه داشته باشید.

#### نکات بیشتر

۱. هزینه ثبت‌نام رایگان است. تنها در صورتی که می‌خواهید وسیله نقلیه خود را ثبت کنید، باید هزینه بپردازید.

۲. در صورتی که متاهل هستید، باید مدرک ازدواج خود را به تایید سفارت آلمان در ایران رسانده و به همراه داشته باشید. در این صورت کلاس مالیاتی شما متفاوت خواهد بود و مالیات کمتری می‌پردازید.

